# 02 – Pravidla pro hráče

Tato kapitola shrnuje základní pravidla, která potřebují znát hráči. Většina mechanik je jednoduchá a intuitivní. Nejde o technický simulátor – rozhodující je vyprávění, atmosféra a smysluplná rozhodnutí pod tlakem.


## Co potřebuješ ke hře

- tužku a papír nebo vytištěný list postavy,
- šestistěnnou kostku,
- několik žetonů (např. mince nebo korálky) pro sledování bodů osudu a stresu,
- spoluhráče (3–5 hráčů a Vypravěč).


## Základní mechanika

Ve většině situací se hází 1k6 a k výsledku se přičítá hodnota příslušné dovednosti. Výsledek se porovnává s obtížností:

- **4 = běžná** (specialista uspěje vždy, ostatní mají dobrou šanci na úspěch)
- **6 = obtížná** (denní chleba pro specialistu, výzva pro ostatní)
- **8 = náročná** (vyžaduje specialistu a dobrý výkon)
- **10 = velmi náročná** (stresová situace i pro specialistu)
- **12 = téměř nepřekonatelná** (extrémní okolnosti, vyžaduje pečlivou přípravu a zdroje)

Pokud výsledek alespoň dorovná obtížnost, postava uspěje.


## Body osudu

Každá postava začíná s 1 bodem osudu. Body osudu můžeš využít třemi způsoby:

- **+2 k hodu** (po hodu, než je výsledek oznámen);
- **„vezmu 6“** – nemusíš házet, bereš výsledek 6 a přičteš k němu dovednost;
- **vyvolání aspektu** – využíváš existující aspekt ve svůj prospěch – například  můžeš nechat rozšířit požár, nebo odvyprávět zřícení *narušené konstrukce*.

Další body osudu získáš tehdy, když přijmeš komplikaci nebo aktivuješ svůj problémový aspekt.


## Aspekty

Každá postava má 3 aspekty:

- **hlavní aspekt** (kdo jsi, čím vynikáš),
- **problém** (tvá slabina, hrozba nebo překážka),
- **další aspekt** (konkrétní vztah, vybavení, minulost…).

Aspekty se používají při vyvolávání bodů osudu. Vypravěč nebo jiný hráč může také aktivovat tvůj aspekt proti tobě – za což dostaneš nový bod osudu, pokud přijmeš komplikaci.

Pokud se družina domluví na hře se skrytými osobními cíli, pak se tento cíl stává čtvrtým, tajným, aspektem postavy.


## Stres a následky

Postavy mohou utrpět:

- **fyzický stres** (zranění, vyčerpání),
- **psychický stres** (panika, šok).

Každý druh stresu má tři políčka. Pokud by měl stres překročit tuto kapacitu, postava musí přijmout **následek**:

- **mírný (2)**, **vážný (4)**, **kritický (6)** – každý z nich se stává aspektem postavy s jedním volným vyvoláním a slouží k popisu utrpěné újmy nebo oslabení

Následky lze uzdravit, ale vyžaduje to čas a prostředky.

---

Další pravidla, včetně paniky, předmětů a vybavení, jsou popsána v samostatných kapitolách.

